# Smart-Thermo
Η ομάδα Health&AI του 8ου Δημοτικού Νέας Φιλαδέλφειας θα κατασκευάσει ένα έξυπνο θερμόμετρο που θα μετράει τη θερμοκρασία σώματος ασθενούς σε νοσοκομείο ανά μία ώρα και θα ειδοποιεί με ηχητικό alarm όταν ξεπεραστεί μία συγκεκριμένη τιμή. Η ομάδα θα χρησιμοποιήσει το BBC micro:bit V2. 

Αναλυτικότερα, η ιδέα γεννήθηκε λόγω της πανδημίας του Covid 19 και μετά από έναν καταιγισμό ιδεών από τους μαθητές σχετικά με το πώς μπορούμε να χρησιμοποιήσουμε την τεχνητή νοημοσύνη για το καλό (AI for Good). Ως πρεσβευτές των 17 Παγκόσμιων στόχων Βιώσιμης Ανάπτυξης (17 SDGs), και εστιάζοντας στον Στόχο 3: Καλή Υγεία και Ευημερία, αποφασίσαμε την κατασκευή ενός έξυπνου θερμόμετρου που θα μπορούσε να βοηθήσει τους νοσηλευτές κατά τις νυχτερινές βάρδιες τους. Συγκεκριμένα, σκεφτήκαμε το θερμόμετρο αυτό να μετράει ανά μία ώρα τη θερμοκρασία του ασθενούς και σε ένα πίνακα τιμών να καταγράφει τις τιμές που μετριούνται. Επίσης, σε περίπτωση που η θερμοκρασία ανέβει πάνω από μία συγκεκριμένη τιμή, που ορίζει ο θεράπων ιατρός, θα ηχεί ένα alarm για να προειδοποιεί τον εκάστοτε νοσηλευτή. Ο γιατρός οποιαδήποτε στιγμή θα μπορεί να δει την τιμή της θερμοκρασίας του ασθενούς στην οθόνη του micro:bit. Επιπρόσθετα, με χρήση της κονσόλας προσομοιωτή του micro:bit (plot bar graph) και με εξαγωγή των δεδομένων σε Excel, θα υπάρχει μία καταγραφή όλων των τιμών θερμοκρασίας σε πίνακα και σε γραμμικό διάγραμμα.  
Μία τέτοια κατασκευή πιστεύουμε ότι θα ήταν χρήσιμη και για τον ίδιο τον ασθενή (δε θα διακόπτεται ο βραδινός ύπνος) αλλά και για τους νοσηλευτές που δε θα χρειάζεται να επισκέπτονται ανά τακτά διαστήματα τους ασθενείς και να τους θερμομετρούν.

Το Smart-Thermo θα υλοποιηθεί με micro:bit v2 (με ενσωματωμένο ηχείο για το alarm), το οποίο θα συνδέεται με αναλογικό αισθητήρα μέτρησης θερμοκρασίας (LM35 Linear Temperature sensor). Ο αισθητήρας θα τοποθετηθεί σε υφασμάτινη κορδέλα μαλλιών, η οποία θα φορεθεί στο κεφάλι του ασθενούς και ο αισθητήρας θα έρχεται σε επαφή με το μέτωπο του. 

Υλικά: 

BBC micro:bit v2-Go Bundle: 22,90 ευρώ

LM35 Linear Temperature sensor: 1,5 ευρώ

Κορδέλα υφασμάτινη μαλλιών: 3 - 10 ευρώ

Κεφάλι φελιζόλ κούκλας για προσομοίωση: 6,50 ευρώ

Λογισμικό: makecode.microbit.com
